{
    "1": "Осы жұрт Ескендірді біле ме екен?",
    "2": "Македония шаһары - оған мекен.",
    "3": "Филипп патша баласы, ер көңілді,",
    "4": "Мақтан сүйгіш, қызғаншақ адам екен.",
    "5": "Филипп өлді, Ескендір патша болды,",
    "6": "Жасы әрең жиырма бірге толды.",
    "7": "Өз жұрты аз көрініп, көршілерге",
    "8": "Көз алартып қарады оңды-солды.",
    "9": "Сұмдықпен ғаскер жиып қаруланды,",
    "10": "Жақын жерге жау болды, тұра аттанды.",
    "11": "Көп елді күтінбеген қырды, жойды,",
    "12": "Ханды өлтіріп, қаласын тартып алды.",
    "13": "Жазасыз жақын жердің бәрін шапты,",
    "14": "Дарияның суындай қандар ақты.",
    "15": "Шапқан елдің бәрін де бодам1 қылып,",
    "16": "Өкіметін қолына тартып апты.",
    "17": "Ескендір елде алмаған хан қоймады,",
    "18": "Алған сайын көңілі бір тоймады.",
    "19": "Араны барған сайын қатты ашылып,",
    "20": "Жердің жүзін алуға ой ойлады.",
    "21": "Қан ішер қаһарлы хан ашуы көп,",
    "22": "Атағынан қорқады жұрт қайғы жеп.",
    "23": "Сол күнде қошеметші айтады екен,",
    "24": "Ханның ханы, патшаның патшасы деп.",
    "25": "Атағы талай жерге оның жетті,",
    "26": "Жердің жүзін алуға талап етті.",
    "27": "Есепсіз әскер ертіп, жарақтанып,",
    "28": "Есіткен елдеріне жүріп кетті.",
    "29": "Алдынан шыға алмады ешкім мұның,",
    "30": "Бәрін де алды, қорқытты жолдағының.",
    "31": "Жан шықпады алдынан, тоқтауы жоқ,",
    "32": "Жер жүзін жеке билеп алмақшының.",
    "33": "Жүре-жүре бір елсіз шөлге түсті,",
    "34": "Алып жүрген суының бәрін ішті.",
    "35": "Адам, хайуан бәрі де бірдей шөлдеп,",
    "36": "Басына құдай салды қиын істі."
 ,
    "37": "Сандалды сар далада су таба алмай,",
    "38": "Шөлдеген жұрт қайтеді бос қамалмай?",
    "39": "Қызметкердің бәрін де өлтірмекші",
    "40": "Болыпты, шөлдегенге шыдай алмай.",
    "41": "Мысалы, астындыға ат о дағы ұшты,",
    "42": "Ескендір де атының жалын құшты.",
    "43": "Жалтырап сәуле берген бір нәрсеге",
    "44": "Патшаның ат үстінде көзі түсті.",
    "45": "Барса, бір сылдыр қаққан мөлдір бұлақ,",
    "46": "Таспадай бейне арықтан шыққан құлап.",
    "47": "Түсе сала Ескендір басты қойды,",
    "48": "Ішсе, суы өзгеше, тәтті тым-ақ.",
    "49": "Кепкен балық келтіртті сонда тұрып,",
    "50": "Сол суға балықты алды бір жудырып.",
    "51": "Исі, дәмі өзгеше болып кетті,",
    "52": "Таң қалды мұның бәрін суға жорып.",
    "53": "Ескендір қолына айтты: «Бұл неткен су?",
    "54": "Бәрің де ішіп, бұл суға бетіңді жу!",
    "55": "Бір бай елден осы су шыққан шығар,",
    "56": "Өрлеп барып, үстіне тігелік ту.",
    "57": "Бұл салқын, тәтті суға қаныңыздар,",
    "58": "Шақ келер маған жан жоқ наныңыздар.",
    "59": "Менен қалмай, бұл суды шапшаң өрлеп,",
    "60": "Талқан қылып шаһарын алыңыздар!».",
    "61": "Жарлық шашты, қол жүрді суды өрлей,",
    "62": "Шаһарына жеткенше дамыл көрмей.",
    "63": "Көкпеңбек темір киген өңкей батыр",
    "64": "Тарттырып жөнеледі сырнай-керней.",
    "65": "Сол әскер суды өрлеп талай жүрді,",
    "66": "Судың басы бір құзар шатқа кірді.",
    "67": "Шаттың аузын бекіткен алтын қорған,",
    "68": "Қақпасы бекітулі, көзі көрді."
  ,
    "69": "Қақпаны ашайын деп хан ұмтылды.",
    "70": "Тұтқасын олай-бұлай қатты жұлды.",
    "71": "Аша алмады қақпаны, үміт үзді.",
    "72": "Ақылдасып тәуір-ақ амал қылды.",
    "73": "Ескендір тоқтау көрмей өскен жан ғой.",
    "74": "Келмей ме тоқтаусыздың бәрі даңғой?",
    "75": "Дел-сал болып бәрі де қайта шықты.",
    "76": "Алысып әл келмесін байқаған ғой.",
    "77": "Долдықпен хан Ескендір ашуланды.",
    "78": "Ашуланып қақпаға жетіп барды.",
    "79": "Қақпаны дүбірлетіп қағып-қағып:",
    "80": "Қақпаны аш! - деп барынша айғай салды.",
    "81": "Қақпаның ар жағынан біреу келді.",
    "82": "Күзетшісі сол екен, дыбыс берді.",
    "83": "- Қақпаны саған ашар рұқсат жоқ,",
    "84": "Бұл - құдайға бастайтын қақпа, - деді.",
    "85": "- Білмесең, мен Ескендір патша деген,",
    "86": "Жер жүзінің соғыста бәрін жеңген.",
    "87": "Қақпаңды аш, хабарыңды айт, білдір маған,",
    "88": "Қорлығым өзім тауып, көз көрмеген.",
    "89": "- Мықтымын деп мақтанба, ақыл білсең,",
    "90": "Мықты болсаң, өзіңнің нәпсіңді жең!",
    "91": "Іші тар, көре алмастың біреуі - сен,",
    "92": "Ондай кісі бұл жерге келмейді тең.",
    "93": "- Талпынған талаппенен мен де бір ер,",
    "94": "Көп жүрдім, кездей келді көрмеген жер.",
    "95": "Ең болмаса, халқыма көрсетейін,",
    "96": "Сый қылып, белгі болар бір нәрсе бер.",
    "97": "Қақпадан лақтырды бір орамал,",
    "98": "Сыйым - осы, падиша, мынаны ал!",
    "99": "Ішінде бір нәрсе бар ақыл берер,",
    "100": "Апар дағы ойланып, көзіңді сал!"
  ,
    "101": "Орамалды қуанып қолына алды.",
    "102": "Сый алдым деп халқына қайта салды.",
    "103": "Қараса, ішінде бір қу сүйек,",
    "104": "Бұл не еткен мазағы деп аң-таң қалды.",
    "105": "Ашуланып, сыйына болды кекті.",
    "106": "- Ең болмаса білмеді сый бермекті.",
    "107": "- Осы менің теңім бе? - деп ақырып,",
    "108": "Лақтырып жіберді сол сүйекті.",
    "109": "Жолдасы Аристотель ақылы мол,",
    "110": "Лақтырған сүйекті алады сол.",
    "111": "Ханға айтты: «Қасиет бар бұл сүйекте,",
    "112": "Көзіңе көрсетейін, хабардар бол».",
    "113": "Сол күнде Аристотель жеке дара,",
    "114": "Ақыл сөзін тыңдамай бар ма шара:",
    "115": "Таразыны әпкел де, сүйекті сал,",
    "116": "Бір жағына алтын сап, өлшеп қара!",
    "117": "Бұл сөзге Ескендір де қарай қалды.",
    "118": "Таразыны құрдыртып, ортаға алды.",
    "119": "Қанша алтынды күміс пен салса дағы,",
    "120": "Бір кішкентай сүйекті аудармады.",
    "121": "Мұны көріп Ескендір аң-таң қалды.",
    "122": "Бар қаруын алтынға қоса салды.",
    "123": "Енді қайтер екен деп қарап еді,",
    "124": "Бұрынғыдан қу сүйек ауырланды.",
    "125": "Аристотель хәкімге патша келді:",
    "126": "- Мына сүйек қазынаның бәрін жеңді.",
    "127": "Бұл сүйекті басарлық, нәрсе бар ма?",
    "128": "Ақылыңмен ойланып тапшы! - деді.",
    "129": "Хәкім жерден топырақ алып барды.",
    "130": "Бір уыстап сүйекке шаша салды.",
    "131": "Ана басы сылқ етіп жерге түсіп,",
    "132": "Сүйек басы жоғары шығып қалды.",
    "133": "Ескендір мұны көріп аз тұрады.",
    "134": "Хәкімді аулақ жерге шақырады.",
    "135": "- Таң қаларлық іс болды мұның өзі,",
    "136": "Мәнісін айтып берші, - деп сұрады.",
    "137": "- Бұл - адам көз сүйегі, - деді ханға.",
    "138": "Тоя ма адам көзі мың мен санға?",
    "139": "Жеміт көз жер жүзіне тоймаса да,",
    "140": "Өлсе тояр, көзіне құм құйғанда.",
    "141": "Кәпір көздің дүниеде араны үлкен,",
    "142": "Алған сайын дүниеге тоя ма екен?",
    "143": "Қанша тірі жүрсе де, өлген күні",
    "144": "Өзге көзбен бірдей-ақ болады екен.",
    "145": "Ашуланба, ей, патшам, айтайын дат:",
    "146": "Алтын қақпа бермеді сізге рұқсат.",
    "147": "Сый сұрадың, бергені - бір қу сүйек,",
    "148": "Мұны көріп, алыңыз сіз де ғибрат!",
    "149": "Ойлап-ойлап патшаның мойны түсті.",
    "150": "Құдайым көрсетті деп бұл бір істі.",
    "151": "Бекерлік екен менің бұл ісім деп,",
    "152": "Қолын алып жұртына қайта көшті.",
    "153": "Аз-ақ сөз айттым, бітті бұл әңгіме,",
    "154": "Мұны бір өзге сөздің бірі деме.",
    "155": "Қарның тойса, қайғырма мақтан үшін,",
    "156": "Тоймас кезің толар деп қайғы жеме.",
    "157": "Қу өмір жолдас болмас, әлі-ақ өтер,",
    "158": "Өз күлкіңе өзің қарық болма бекер!",
    "159": "Ұятың мен арыңды малға сатып,",
    "160": "Ұятсызда иман жоқ, түпке жетер.",
    "161": "Мақтанасың біреуге мақтасын деп,",
    "162": "Шаужайымнан еш адам қақпасын деп,",
    "163": "Сен кеткен соң артыңнан күліп қалар,",
    "164": "Антұрғаннан құдайым сақтасын деп.",
    "165": "Ақылсыз өзін мақтап былжырайды,",
    "166": "Бойыңа өлшеп сөйлесең, нең құрайды?",
    "167": "Жақсы болсаң, жарықты кім көрмейді,",
    "168": "Өз бағаңды өзіңнен кім сұрайды?!"
  }
        