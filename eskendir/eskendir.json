{
    "1": "Осы жұрт Ескендірді біле ме екен?\nМакедония шаһары - оған мекен.",
    "2": "Филипп патша баласы, ер көңілді,\nМақтан сүйгіш, қызғаншақ адам екен.",
    "3": "Филипп өлді, Ескендір патша болды,\nЖасы әрең жиырма бірге толды.",
    "4": "Өз жұрты аз көрініп, көршілерге\nКөз алартып қарады оңды-солды.",
    "5": "Сұмдықпен ғаскер жиып қаруланды,\nЖақын жерге жау болды, тұра аттанды.",
    "6": "Көп елді күтінбеген қырды, жойды,\nХанды өлтіріп, қаласын тартып алды.",
    "7": "Жазасыз жақын жердің бәрін шапты,\nДарияның суындай қандар ақты.",
    "8": "Шапқан елдің бәрін де бодам1 қылып,\nӨкіметін қолына тартып апты.",
    "9": "Ескендір елде алмаған хан қоймады,\nАлған сайын көңілі бір тоймады.",
    "10": "Араны барған сайын қатты ашылып,\nЖердің жүзін алуға ой ойлады.",
    "11": "Қан ішер қаһарлы хан ашуы көп,\nАтағынан қорқады жұрт қайғы жеп.",
    "12": "Сол күнде қошеметші айтады екен,\nХанның ханы, патшаның патшасы деп.",
    "13": "Атағы талай жерге оның жетті,\nЖердің жүзін алуға талап етті.",
    "14": "Есепсіз әскер ертіп, жарақтанып,\nЕсіткен елдеріне жүріп кетті.",
    "15": "Алдынан шыға алмады ешкім мұның,\nБәрін де алды, қорқытты жолдағының.",
    "16": "Жан шықпады алдынан, тоқтауы жоқ,\nЖер жүзін жеке билеп алмақшының.",
    "17": "Жүре-жүре бір елсіз шөлге түсті,\nАлып жүрген суының бәрін ішті.",
    "18": "Адам, хайуан бәрі де бірдей шөлдеп,\nБасына құдай салды қиын істі.",
    "19": "Сандалды сар далада су таба алмай,\nШөлдеген жұрт қайтеді бос қамалмай?",
    "20": "Қызметкердің бәрін де өлтірмекші\nБолыпты, шөлдегенге шыдай алмай.",
    "21": "Мысалы, астындыға ат о дағы ұшты,\nЕскендір де атының жалын құшты.",
    "22": "Жалтырап сәуле берген бір нәрсеге\nПатшаның ат үстінде көзі түсті.",
    "23": "Барса, бір сылдыр қаққан мөлдір бұлақ,\nТаспадай бейне арықтан шыққан құлап.",
    "24": "Түсе сала Ескендір басты қойды,\nІшсе, суы өзгеше, тәтті тым-ақ.",
    "25": "Кепкен балық келтіртті сонда тұрып,\nСол суға балықты алды бір жудырып.",
    "26": "Исі, дәмі өзгеше болып кетті,\nТаң қалды мұның бәрін суға жорып.",
    "27": "Ескендір қолына айтты: «Бұл неткен су?\nБәрің де ішіп, бұл суға бетіңді жу!",
    "28": "Бір бай елден осы су шыққан шығар,\nӨрлеп барып, үстіне тігелік ту.",
    "29": "Бұл салқын, тәтті суға қаныңыздар,\nШақ келер маған жан жоқ наныңыздар.",
    "30": "Менен қалмай, бұл суды шапшаң өрлеп,\nТалқан қылып шаһарын алыңыздар!».",
    "31": "Жарлық шашты, қол жүрді суды өрлей,\nШаһарына жеткенше дамыл көрмей.",
    "32": "Көкпеңбек темір киген өңкей батыр\nТарттырып жөнеледі сырнай-керней.",
    "33": "Сол әскер суды өрлеп талай жүрді,\nСудың басы бір құзар шатқа кірді.",
    "34": "Шаттың аузын бекіткен алтын қорған,\nҚақпасы бекітулі, көзі көрді.",
    "35": "Қақпаны ашайын деп хан ұмтылды,\nТұтқасын олай-бұлай қатты жұлды.",
    "36": "Аша алмады қақпаны, үміт үзді,\nАқылдасып тәуір-ақ амал қылды.",
    "37": "Ескендір тоқтау көрмей өскен жан ғой,\nКелмей ме тоқтаусыздың бәрі даңғой?",
    "38": "Дел-сал болып бәрі де қайта шықты,\nАлысып әл келмесін байқаған ғой.",
    "39": "Долдықпен хан Ескендір ашуланды,\nАшуланып қақпаға жетіп барды.",
    "40": "Қақпаны дүбірлетіп қағып-қағып:\nҚақпаны аш! - деп барынша айғай салды.",
    "41": "Қақпаның ар жағынан біреу келді,\nКүзетшісі сол екен, дыбыс берді.",
    "42": "- Қақпаны саған ашар рұқсат жоқ,\nБұл - құдайға бастайтын қақпа, - деді.",
    "43": "- Білмесең, мен Ескендір патша деген,\nЖер жүзінің соғыста бәрін жеңген.",
    "44": "Қақпаңды аш, хабарыңды айт, білдір маған,\nҚорлығым өзім тауып, көз көрмеген.",
    "45": "- Мықтымын деп мақтанба, ақыл білсең,\nМықты болсаң, өзіңнің нәпсіңді жең!",
    "46": "Іші тар, көре алмастың біреуі - сен,\nОндай кісі бұл жерге келмейді тең.",
    "47": "- Талпынған талаппенен мен де бір ер,\nКөп жүрдім, кездей келді көрмеген жер.",
    "48": "Ең болмаса, халқыма көрсетейін,\nСый қылып, белгі болар бір нәрсе бер.",
    "49": "Қақпадан лақтырды бір орамал,\nСыйым - осы, падиша, мынаны ал!",
    "50": "Ішінде бір нәрсе бар ақыл берер,\nАпар дағы ойланып, көзіңді сал!",
    "51": "Орамалды қуанып қолына алды,\nСый алдым деп халқына қайта салды.",
    "52": "Қараса, ішінде бір қу сүйек,\nБұл не еткен мазағы деп аң-таң қалды.",
    "53": "Ашуланып, сыйына болды кекті,\n- Ең болмаса білмеді сый бермекті.",
    "54": "- Осы менің теңім бе? - деп ақырып,\nЛақтырып жіберді сол сүйекті.",
    "55": "Жолдасы Аристотель ақылы мол,\nЛақтырған сүйекті алады сол.",
    "56": "Ханға айтты: «Қасиет бар бұл сүйекте,\nКөзіңе көрсетейін, хабардар бол».",
    "57": "Сол күнде Аристотель жеке дара,\nАқыл сөзін тыңдамай бар ма шара:",
    "58": "Таразыны әпкел де, сүйекті сал,\nБір жағына алтын сап, өлшеп қара!",
    "59": "Бұл сөзге Ескендір де қарай қалды,\nТаразыны құрдыртып, ортаға алды.",
    "60": "Қанша алтынды күміс пен салса дағы,\nБір кішкентай сүйекті аудармады.",
    "61": "Мұны көріп Ескендір аң-таң қалды,\nБар қаруын алтынға қоса салды.",
    "62": "Енді қайтер екен деп қарап еді,\nБұрынғыдан қу сүйек ауырланды.",
    "63": "Аристотель хәкімге патша келді:\n- Мына сүйек қазынаның бәрін жеңді.",
    "64": "Бұл сүйекті басарлық, нәрсе бар ма?\nАқылыңмен ойланып тапшы! - деді.",
    "65": "Хәкім жерден топырақ алып барды,\nБір уыстап сүйекке шаша салды.",
    "66": "Ана басы сылқ етіп жерге түсіп,\nСүйек басы жоғары шығып қалды.",
    "67": "Ескендір мұны көріп аз тұрады,\nХәкімді аулақ жерге шақырады.",
    "68": "- Таң қаларлық іс болды мұның өзі,\nМәнісін айтып берші, - деп сұрады.",
    "69": "- Бұл - адам көз сүйегі, - деді ханға,\nТоя ма адам көзі мың мен санға?",
    "70": "Жеміт көз жер жүзіне тоймаса да,\nӨлсе тояр, көзіне құм құйғанда.",
    "71": "Кәпір көздің дүниеде араны үлкен,\nАлған сайын дүниеге тоя ма екен?",
    "72": "Қанша тірі жүрсе де, өлген күні\nӨзге көзбен бірдей-ақ болады екен.",
    "73": "Ашуланба, ей, патшам, айтайын дат:\nАлтын қақпа бермеді сізге рұқсат.",
    "74": "Сый сұрадың, бергені - бір қу сүйек,\nМұны көріп, алыңыз сіз де ғибрат!",
    "75": "Ойлап-ойлап патшаның мойны түсті,\nҚұдайым көрсетті деп бұл бір істі.",
    "76": "Бекерлік екен менің бұл ісім деп,\nҚолын алып жұртына қайта көшті.",
    "77": "Аз-ақ сөз айттым, бітті бұл әңгіме,\nМұны бір өзге сөздің бірі деме.",
    "78": "Қарның тойса, қайғырма мақтан үшін,\nТоймас кезің толар деп қайғы жеме.",
    "79": "Қу өмір жолдас болмас, әлі-ақ өтер,\nӨз күлкіңе өзің қарық болма бекер!",
    "80": "Ұятың мен арыңды малға сатып,\nҰятсызда иман жоқ, түпке жетер.",
    "81": "Мақтанасың біреуге мақтасын деп,\nШаужайымнан еш адам қақпасын деп,",
    "82": "Сен кеткен соң артыңнан күліп қалар,\nАнтұрғаннан құдайым сақтасын деп.",
    "83": "Ақылсыз өзін мақтап былжырайды,\nБойыңа өлшеп сөйлесең, нең құрайды?",
    "84": "Жақсы болсаң, жарықты кім көрмейді,\nӨз бағаңды өзіңнен кім сұрайды?!"
}
        