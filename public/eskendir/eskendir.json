{
  "1": "Қанатынан қаңтардың қары бүркіп,\nҚашатұғын көргенде бәрі де үркіп.",
  "2": "Қырағы көз бүгінде қарауытып,\nҚалғып отыр қияда кәрі бүркіт.",
  "3": "Санағанмен өлімнен өмірді артық,\nСоңғы кезде қарттықтың зәбірі артып,",
  "4": "Тұла бойы құрыстап,\nШабыт қашып,\nДенесі де кетіпті ауыр тартып.",
  "5": "Тұсы бар ма тауыңның бұлт артпаған!\nТау бүркіті ол,\nДалаға бұл тартпаған.",
  "6": "Қайран күндер:\nҚиядан құйылғанда\nҚырдың қызыл түлкісін бұлтартпаған!",
  "7": "Түлкі түгіл,\nТүсетін қасқырыңа,\nҚасқырыңа —\nАлбасты басқырыңа.",
  "8": "Өткір еді-ау ақ алмас шеңгелі оның\nҚайрап-қайрап алғандай тас қырына!",
  "9": "Бауырында таулардың пұшпағы аунап,\nО, жастық-ай!\nАуылдан ұшқан аулақ!",
  "10": "Құрыш тырнақ қоладай қайырылып,\nҚалғаны ма енді оның тышқан аулап?!",
  "11": "Сеңгір-сеңгір бұлттарды жарып өтіп,\nСамғап ұшар жастықтың әрі кетіп",
  "12": "Қалғаны ма?!\nЕндеше\nБұл тірлікті\nҚырандарша өтейін тәрік етіп!",
  "13": "О дүние, білсемші өтеріңді!\nДеген оймен шаң бүркіт көтерілді.",
  "14": "Көтерілді,\nӨртенген самолеттей\nҚанатының астында от өрілді.",
  "15": "Көк аспанын —\nБұлт емес —\nМұң қаптаған\nКезде Қыран қыран ба үн қатпаған?!",
  "16": "\nШаңқ етті де шаң бүркіт Заулап келіп\nҚойып кетті көк тасқа күн қақтаған!",
  "17": "Күрсінді тау ақ қарлы —\nАқ кебінді.\nКәрі қыран осылай тапты өлімді.",
  "18": "Жасын түскен дөңгелек шар айнадай —\nПай-пай, шіркін! —\nКөк тасың қақ бөлінді!",
  "19": "Қыран еді бұл неткен құдіретті!\nНайзағайдай жарқылдап ғұмыры өтті.",
  "20": "Көрген кезде осыны\nШіміркеніп,\nЖас бүркіттің жүрегі бір дір етті!",
  "21": "Сабақ алып шежіре көне күннен,\nБәрін көздің өткізіп елегінен,",
  "22": "Қыранша өмір сүргенің —\nҚандай бақыт!\nҚандай бақыт —\nҚыранша өле білген!"
}
